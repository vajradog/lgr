<div class="row">
  <div class="large-12 columns letterhead">
    <div id="mast"></div> <br>
    <div class="row">
  <div class="small-6 large-4 columns">
    <img src="http://tibet.net/wp-content/uploads/2011/09/2-300x209.png"><br><br>

    Lodi Gyari Rinpoche</div>
  <div class="small-1 large-4 columns"></div>
  <div class="small-5 large-4 columns" align="right"><%= link_to_unless_current "བོད་ཡིག་", statements_mwatib_path%> | <%= link_to_unless_current "English", statements_mwaeng_path%></div>
</div>
<hr>
  

    <h3>༄༅། །ལྭ་དཀར་ཚང་གི་ལོ་རྒྱུས་མདོར་བསྡུས་བཞུགས། །</h3>
    <hr>
          <p> 
དེ་ཡང༌། བོད་ཆེན་པོ་མདོ་ཁམས་ཆུ་བཞི་སྒང་དྲུག་ཏུ་གྲགས་པའི་ཁོངས་བཏོག་ཏྲེ་ཧོར་རམ་ཧོར་སྲས་དག་རྭ་ཁག་ལྔའི་ནང་གསེས་ཨ་གདུགས་ལ་དཀར་ཚང་ཞེས་དམ་པ་ཆོས་ཀྱི་སྦྱིན་བདག་ཆེན་པོ་བོད་ཆོལ་ཁ་གསུམ་ཡོངས་ལ་གྲགས་པའི་མི་ཚང་དེའི་ལོ་རྒྱུས། མ་ཡུམ་པདྨ་ཚེ་རིང་དབང་མོའི་ཞལ་ལས་ཇི་ལྟར་བྱུང་བ་བཞིན་འགོད་པ་ལ། ཐོག་མར་མི་ཚང་འདིའི་བྱུང་ཁུངས་ནི། <br><br>བོད་ཀྱི་གཞི་བདག་ཡོངས་གྲགས་གཉན་ཆེན་ཐང་ལྷའི་འཕྲུལ་སྲས་ཞིག་ནས་བརྒྱུད་པ་ཡིན་པའི་བཤད་སྲོལ་ཡོད་ལ། ཐོག་མར་མི་ཚང་འདི་ལ་ལྭ་དཀར་ཚང་ཞེས་མིང་ཐོགས་ཚུལ་ནི། ཞྭ་སེར་བསྟན་པའི་ཆུ་འགོ་འཇམ་དཔལ་དབྱངས་མིའི་གཟུགས་སུ་བྱོན་པ་རྗེ་རིན་པོ་ཆེ་བློ་བཟང་གྲགས་པ་དེ་ཉིད་ཐོག་མར་ཨ་མདོའི་ཡུལ་ནས་དབུས་ཕྱོགས་སུ་ཕེབས་པའི་སྐབས་སུ་ཏྲེ་ཧོར་ནས་ཡར་བྱོན་པ་ན། དེར་མི་དཀར་པོ་ཞིག་གིས་ཁྱིམ་དུ་གདན་དྲངས་ནས་ལམ་བར་དུ་ཆར་ཞུད་དང་གྲང་ངར་ལས་སྐྱོབ་པའི་ཕྱིར་ལྭ་བ་དཀར་པོ་ཞིག་ཕུལ་བས། རྗེ་རིན་པོ་ཆེས། ལྭ་གོས་དཀར་པོ་དྲི་མ་མེད་པ་ཞིག་ཕུལ་བ་དེ་རྟེན་འབྲེལ་ཤིན་ཏུ་འགྲིགས་པར་གཟིགས་པས། ཐུགས་རབ་ཏུ་མཉེས་ནས་ད་རེས་རྟེན་འབྲེལ་ཤིན་ཏུ་ནས་ལེགས་བྱུང༌། ཁྱེད་ཀྱི་མི་རབས་ལ་བསོད་ནམས་དང་དབང་ཐང་འགྲན་ཟླ་མེད་པ་འབྱུང༌། མི་ཚང་གི་མིང་ལ་ཡང༌། ལྭ་དཀར་ཚང་ཞེས་འདོགས་དགོས་གསུངས་པ་ནས་ལྭ་དཀར་ཚང་ཞེས་གྲགས། <br><br>དེ་ནས་བཟུང་མི་རབས་ནས་མི་རབས་ལ་བསོད་ནམས་དང་དབང་ཐང་ཇེ་དར་དུ་གྱུར་པ་མ་ཟད། བོད་ཡོངས་ཀྱི་ཆོས་ལུགས་ཆེན་པོ་རིས་སུ་མ་ཆད་པའི་སྦྱིན་བདག་ཏུ་གྱུར། རྗེ་རིན་པོ་ཆེ་གྲ་སྐོར་ལ་ཕེབས་པའི་གཏོང་སྒོ་སོགས་ཀྱི་སྦྱིན་བདག་གནང་བ་མ་ཟད། ལྷ་སའི་སྨོན་ལམ་ཆེན་མོ་ཐོག་མར་དབུ་འཛུགས་པའི་སྦྱིན་བདག་ཀྱང་མི་ཚང་འདི་ཉིད་ཀྱིས་མཛད་ཡོད་པར་གྲགས་ཤིང༌། དེ་ནས་རྗེས་སུ་རྒྱ་མི་དམར་པོ་ཐོག་མར་ཁམས་ཕྱོགས་སུ་མ་སླེབས་བར། སྨོན་ལམ་ཆེན་མོ་ནམ་འཚོགས་ལ་ཇ་དང་རྩམ་པ་མར་རྒྱབ་ཁལ་མང་པོ་དང་མཉམ་དུ་ཐོག་མར་འཚུགས་སྐབས་ཀྱི་སྲོལ་རྒྱུན་ལྟར་དགེ་འདུན་རེར་དངུལ་ཊམ་གཅིག་དང་ཇ་འབྲི་དང་བག་ཆུང་རེ་ཡང་འབུལ་བའི་རྒྱུན་སྲོལ་མ་ཉམས་པ་ཡོད་པ་དྲན་གྱི་འདུག ཡུལ་འདི་ལ་ཧོར་སྲས་དག་རྭ་ཁག་ལྔ་ཞེས་བརྗོད་པའི་རྒྱུ་མཚན་ནི། འགྲོ་མགོན་ཆོས་རྒྱལ་འཕགས་པ་སོག་པོའི་རྒྱལ་པོས་རྒྱ་ནག་ཏུ་གདན་དྲངས་ནས་ཕྱིར་ཕེབས་པའི་སྐབས་སུ་ཧོར་སེར་ཆེན་རྒྱལ་པོའི་སྲས་ཤིག་ཕེབས་བསྐྱལ་དུ་བཅར་ནས། ས་གནས་འདིར་ཁོང་གི་སྲས་ཤིག་བྱུང་བ་དེའི་མི་བརྒྱུད་འཕེལ་བ་ཡིན་ཞེས་བརྗོད་སྲོལ་འདུག ཡང༌། ལོ་རྒྱུས་གཞན་ཞིག་ཏུ། ལྭ་དཀར་ཚང་གིས་ལྷ་སའི་སྨོན་ལམ་ཆེན་མོའི་སྦྱིན་བདག་བྱས་ནས་འཚོགས་ཀྱི་སྐབས། ཉིན་གཅིག་སྦྱིན་བདག་ལ་རྒྱ་མཐོང་ཁར་གདན་འདྲེན་ཞུས་ནས་མདུན་གྱི་ཅོག་ཙེ་ཁར་ཁ་ཟས་སོགས་སྟོན་མོ་མང་པོ་སྣ་ཚོགས་པ་ཞིག་བསྒྲིགས་ཡོད་པ་ལས། ལྭ་དཀར་གྱི་སྐུ་ངོ་དེ་ཕྱག་ཅུང་ཙམ་མི་བདེ་བས། <br><br>ཅོག་ཙེ་ལ་ཐོ་ཕོགས་པས་ཅོག་ཙེའི་སྟེང་གི་སྟོན་མོ་རྣམས་ཆར་བབས་པ་ལྟར་འདུ་ཁང་གི་དགེ་འདུན་རྣམས་ཀྱི་སྟེང་དུ་འཐོར་བ་དང༌། དགེ་འདུན་པ་ཐམས་ཅད་མཚར་དྲག་ནས་བཞད་མོ་བཀག་མི་ཐུབ་པ་ཞིག་མཛད་བྱུང་བ་དེ་རྗེ་རིན་པོ་ཆེས་གཟིགས་པས། ད་རེས་རྟེན་འབྲེལ་ཧ་ཅང་ལེགས། ད་ལྭ་དཀར་ཚང་གི་མི་རབས་ནས་མི་རབས་ལ་བོད་གངས་ཅན་གྱི་དགེ་འདུན་པ་མཐའ་དག་དགའ་ནས་བགད་དགོས་པའི་ཞབས་ཏོག་མཛད་པ་ཤ་སྟག་ཡོང་བ་འདུག་ཅེས་བཀའ་གནང་ཡོད་པའི་བཤད་སྲོལ་ཡང་ཡོད། དེ་ནས་བཟུང་ལྭ་དཀར་ཚང་ཇེ་རྒྱས་ཇེ་ཕྱུག་ཏུ་གྱུར་ནས། བོད་ཀྱི་རིས་སུ་མ་ཆད་པའི་བསྟན་པའི་སྦྱིན་བདག་ཆེན་པོར་གྱུར། རྙིང་མ་ལ་མཚོན་ན། སྟོད་ན་རྡོ་སྨིན་གཉིས། བར་ན་ཞེ་རྫོགས་གཉིས། སྨད་ན་ཀ་དཔལ་གཉིས་གཙོ་བོར་གྱུར་པའི་རྙིང་དགོན་ཡོད་རིགས། <br><br>ལྷག་པར་དུ་རྫོགས་ཆེན་པདྨ་རིག་འཛིན་ནས་བརྒྱུད་པའི་རྫོགས་ཆེན་གདན་རབས་རིམ་བྱོན། ས་སྐྱ་ལ་མཚོན་ན། ས་ངོར་མཚར་གསུམ་གྱི་གཙོས་པའི་ས་སྐྱའི་དགོན་པ་དང་བླ་སྤྲུལ་ཡོད་དོ་ཅོག བཀའ་བརྒྱུད་ལ་མཚོན་ན། རྒྱལ་བ་ཀརྨ་པ་དང༌། དཔལ་སྤུང་སི་ཏུ་གཙོ་བོར་གྱུར་པའི་ཀར་འབྲུག་འབྲི་གུང་སྟག་ལུང་སོགས་ཀྱི་བླ་སྤྲུལ་དགོན་ཁག་ཡོད་དོ་ཅོག དེ་བཞིན་དུ་དགེ་ལུགས་ཀྱི་སེར་འབྲས་དགའ་གསུམ་གྱི་གཙོས་པའི་དགེ་ལྡན་གྱི་རིང་ལུགས་འཛིན་པ་མཐའ་དག་སྟེ། མདོར་ན་བོད་ཁ་བའི་ལྗོངས་ཀྱི་དགོན་པ་ཆེ་ཕྲ་བཞུགས་སོ་འཚལ་ལ་གཏན་འཇག་གི་བཞག་པ་རེ་མ་གནང་བ་རྩ་བ་ནས་མེད་ཅེས། དཔེར་ན། རྫ་རི་མགུལ་དགོན་ཞེས་པའི་ལུང་ཁུག་གི་བཀའ་བརྒྱུད་པའི་དགོན་ཆུང་དེར་ཡང༌། ལྭ་དཀར་བྲོ་མ་ཞེས་སྒྲུབ་མཆོད་སྐབས་བྲོ་མ་ཞིག་རྒྱུན་འཇག་གི་རྟེན་རྩ་ནམ་ཡང་ཆད་དུ་མེད་པ་ཞིག་བཙུགས་གནང་ཡོད་པ་ལྟ་བུ། རྟེན་བཞེངས་སམ་བཞག་སྒོ་སྣ་རེ་མ་མཛད་པའི་དགོན་པ་བོད་གངས་ཅན་གྱི་ལྗོངས་སུ་གཅིག་ཀྱང་ལུས་པ་མེད་པར་གྲགས། ལྭ་དཀར་གོང་མ་མང་པོ་ཞིག་གི་ལོ་རྒྱུས་དང་མཛད་རྗེས་ཕྲ་ཞིབ་ལྟ་ཞོག་མཚན་ཙམ་ཡང་དྲན་མཁན་ད་ལྟ་མ་བཞུགས་ཀྱང༌། འདི་ནས་ཕར་མི་རབས་གསུམ་བཞི་ཙམ་དྲན་ཚོད་ཅིག་ཞུ་ན། ནོར་གྱི་བདག་པོ་ཛམྦྷ་ལའི་སྤྲུལ་པར་གྲགས་པ་ལྭ་དཀར་འཇམ་དབྱངས་དང་དེའི་སྐུ་མཆེད་ཀ་ལུ་གཉིས་ལ། གཞི་བདག་གདོང་ཆེན་ཉ་ཉའི་སྲས་མོར་གྲགས་པའི་བུ་མོ་གཞན་དང་མ་འདྲ་བ་ཕྱག་གཡས་པའི་སྟེང་དུ་ཉའི་རི་མོ་རང་བྱོན་དུ་ཡོད་པ་རྒྱ་མཚོ་སྒྲོན་མ་ཞེས་པ་དེ་ཁབ་ཏུ་བསུས་པའི་དུས་དེར་ལྭ་དཀར་ཚང་ཧ་ཀྱང་གི་དར་རྒྱས་ཆེ་བར་བྱུང༌། <br><br>དེ་གཉིས་ཀྱི་སྲས་མགོན་མེད་ཟས་སྦྱིན་གྱི་སྐྱེ་བར་གྲགས་པ་ཡ་ཧོ་དང་ཚོགས་ཧོ་ཞེས་པ་གཉིས་བྱུང་ཞིང༌། འདི་གཉིས་ཀྱི་དུས་སུ། མེད་སྤང་ནས་མཆོད་སྦྱིན་རྒྱ་ཆེན་པོ་བསམ་བརྗོད་ལས་འདས་པ་མཛད། <br><br>འདི་གཉིས་ནི་མཁྱེན་ཀོང་མཆོག་གསུམ་རྫ་དཔལ་སྤྲུལ་དང་མི་ཕམ་རིན་པོ་ཆེ་སོགས་ཀྱི་དུས་མཚུངས་སུ་ཕེབས། དེ་དག་གཙོས་ཆོས་ལུགས་རིས་སུ་མ་ཆད་པའི་བླ་སྤྲུལ་དགོན་སྡེ་མཐའ་དག་དང་དབུལ་སྤྲང་ནང་པ་ཉམ་ཆུང་ཡོད་དོ་ཅོག་ལ་གང་ལ་གང་དགོས་ཀྱི་ཡོད་པ་ཡིད་བཞིན་དུ་བསྐངས་བར་མཛད། འདི་ཡབ་སྲས་ཀྱི་དུས་སུ་རྒྱ་ནག་དང་བོད་ཀྱི་བར་ལ་ཚོང་འབྲེལ་ཆེན་པོ་གནང་ཞིང་གསེར་དངུལ་སོགས་མེ་འཁོར་བརྒྱ་ཕྲག་མང་པོ་རེ་རྒྱུད་ཀྱི་འབབ་ཚུགས་རྣམས་སུ་དབེར་འདྲེན་བྱེད་པའི་ལོ་རྒྱུས་ཡོད། ཡ་ཧོ་དང་ཚོགས་ཧོ་གཉིས་ལ་ཨ་གདུགས་ཚང་གི་སྲས་མོ་མཁའ་འགྲོའི་མཚན་ལྡན་ཚེ་རིང་ལྷ་མོ་མདུན་མར་བཞེས། ཁོང་ནི་བཀའ་བརྒྱུད་བསྟན་པའི་གཙུག་རྒྱན། རང་ཅག་རྣམས་ཀྱི་སྐྱབས་གནས་བཀའ་དྲིན་མཚུངས་པ་མེད་པ་༧རྒྱལ་དབང་ཀརྨ་པ་བཅུ་དྲུག་རིག་པའི་རྡོ་རྗེ་ཞབས་ཀྱི་ཨ་ནེ་ཡིན་པ་རེད། <br><br>འདི་དུས་སུ་༧་གོང་ས་ལྷ་མིའི་རྣམ་འདྲེན་སྐྱབས་མགོན་རྒྱལ་བའི་དབང་པོ་སོགས་ལ་བཀའ་སློབ་ཞུས་པས། ད་ནི་དུས་ཀྱི་མཐའ་མ་རེད། བསོགས་པ་ཆོས་ཕྱོགས་སུ་ཐོང་ཞེས་བསྐུལ་མ་བྱུང་བ་ལྟར། བསོགས་པ་རྒྱུ་ནོར་ཡོད་དོ་ཅོག་དུམ་པ་གཉིས་སུ་བགོས་ཏེ་གཅིག་ཆོས་ཕྱོགས་སུ་བཏང༌། འོན་ཀྱང་ལས་འབྲས་བསླུ་བ་མེད་པའི་དགེ་མཚན་གྱིས་ཇི་ཙམ་བཏང་ཡང་མ་རྩ་ཇེ་ཆེར་གྱུར་པ་ལས་ཆུང་དུ་མ་སོང་བས། ལྭ་དཀར་ཚང་གི་གསེར་ལ་གསེར་ཕྲུག་དང་དངུལ་ལ་དངུལ་ཕྲུག་བཞག་གི་འདུག་ཅེས་པའི་སྐད་གྲགས་ཀྱང་བྱུང་འདུག དེང་སྐབས་སུ། རྙིང་མའི་དགོན་པ་ཡོད་དོ་ཅོག་ལ་མཁན་སློབ་ཆོས་གསུམ་གྱི་སྐུ་རེ། བཀའ་རྒྱུད་ཀྱི་དགོན་པ་ཡོད་དོ་ཅོག་ལ་མར་མི་དྭགས་གསུམ་གྱི་སྐུ་རེ། ས་སྐྱ་པའི་དགོན་པ་ཡོད་དོ་ཅོག་ལ་གོང་མ་རྣམ་ལྔའི་སྐུ་རེ། <br><br>དགེ་ལྡན་གྱི་དགོན་པ་ཡོད་དོ་ཅོག་ལ་རྗེ་ཡབ་སྲས་གསུམ་གྱི་སྐུ་རེ་བཞེངས་རྒྱུའི་འཆར་གཞི་མཛད་དེ། ཁམས་རུ་དམ་རྫོགས་ཆེན་དགོན་དུ་མཁན་སློབ་ཆོས་གསུམ་གྱི་སྐུ་གསེར་ཟངས་ལས་གྲུབ་པ། གཙོ་བོ་བཀྲ་ཤིས་ལྷུན་པོའི་བྱམས་ཆེན་དང་ཆ་ཚད་མཚུངས་པ་ཞིག་བཞེངས། དེར་མ་ཟད། གུ་རུ་ལ་མགུལ་རྒྱན་རིམ་པ་ལྔ་དང་ཆོས་རྒྱལ་ལ་གསུམ་ཕུལ་བས། <br><br>རྗེས་སོར་རྫོགས་ཆེན་དགོན་པ་མེར་ཤོར་སྐབས་གུ་རུ་མཐོ་དྲག་པས་མགུལ་རྒྱན་རྣམས་བཀྲོལ་མ་ཐུབ་ཀྱང༌། ཆོས་རྒྱལ་ཁྲི་སྲོང་ལྡེའུ་བཙན་གྱི་མགུལ་རྒྱན་དེ་བཏོན་ཐུབ་པ་བྱུང་བས། རྗེས་མ་དེ་ཉིད་ཀྱིས་རྫོགས་ཆེན་དགོན་པ་གསར་བཞེངས་ཀྱི་རྟེན་རྩ་བྱེད་ཐུབ་པ་བྱུང་འདུག དེར་མ་ཟད། ཉེ་བའི་སྲས་ཆེན་བརྒྱད། ཞི་ཁྲོ་དམ་པ་རི་བརྒྱ། གུ་རུ་སྟོང་སྐུ། སངས་རྒྱས་སྟོང་སྐུ། ཚེ་ལྷ་རྣམ་གསུམ་ལ་སོགས་པའི་སྐུ་འདྲ་དང༌། དེ་དག་བཞུགས་སའི་ལྷ་ཁང༌། དེ་ལས་གཞན་དུ་གསེར་དངུལ་ལས་བྱས་པའི་མཆོད་ཆས་སོགས་ཀྱང་ཧ་ཀྱང་མང་པོ་འབུལ་གནང་མཛད་ཡོད། དེ་ནི་རྫོགས་ཆེན་དགོན་པ་ཁོ་ན་ལ་བཞག་པ་དང༌། <br><br>དེ་དང་ཆ་མཚུངས་པའི་རྟེན་བཞེངས་དགོན་པ་གཞན་དག་ལ་བཞག་པ་རྣམས་བརྗོད་ཀྱི་གང་ལ་ལངས། མདོར་ན་བོད་ཆེན་མོ་སྤྱི་དང་ལྷག་པར་ཁམས་ཕྱོགས་ཀྱི་དགོན་སྡེ་བླ་སྤྲུལ་སུ་ལ་ཡང་ཞལ་འདེབས་དང་སྦྱིན་བདག་ཞུ་དགོས་པ་ཡོད་ཚད་ཐོག་མར་ལྭ་དཀར་ཚང་ལ་འབྲེལ་བ་བྱེད་ཀྱི་ཡོད་འདུག དེ་དང་འདྲ་བ་མི་མང་ལ་ཕན་པའི་ཆེད་དུ་ཡང༌། ཟས་མེད་པ་ལ་ཟས། གོས་མེད་པ་ལ་གོས། ནད་པ་ལ་སྨན། ཆད་པས་མནར་བ་ལ་སྲོག་གི་སྦྱིན་པ་གཏོང་གནང་གི་ཡོད་པ། དཔེར་ན། སྐབས་ཤིག་ཏུ་རྒྱ་ནག་གི་དཔོན་པོ་ཞིག་ལྷ་སར་གནས་བསྐོར་འགྲོ་བའི་ལམ་དུ་རྫ་ཡུལ་གྱི་ནང་གསེས་ཨ་རབ་ནང་ཞེས་པ་དེར་ཇག་པས་བཅོམ་ནས་བསད་སོང་བ། <br><br>རྗེས་སོར་རྒྱ་ནག་ནས་གྲོང་སྡེ་དེའི་ཡུལ་མི་མཐའ་དག་བཟུང་ནས་སྲོག་ཐོག་བཏང་རྒྱུའི་མཐའ་བཅད་ཟིན་པ་ན། ལྭ་དཀར་ཚང་ནས་གསེར་སྲང་སྟོང་ཕྲག་ལྔ་སྤྲད་ནས་མི་བརྒྱ་ཕྲག་མང་པོ་སྲོག་བསླུ་གནང་ཐུབ་པ་བྱུང་བ་ལྟ་བུ་རེད། དེ་མཚུངས་མདོ་སྨད་དུ་མུ་གེ་ཚབ་ཆེན་བྱུང་དུས་འབྲུ་དང་ཟས་འབྱིན་ནས་མུ་གེ་མེད་པར་མཛད་འདུག་ཅིང༌། ཡང༌། བོད་ཀྱི་ཁོང་ལ་མིན་པར་སྤྱིར་བཏང་བོད་ཀྱི་གཏམ་དཔེ་ལ་བཤད་སྲོལ་དུ། རྒྱ་ཕྱུག་རྒྱ་ལས་ཕྱུག་པ་རེད། །རྒྱ་སྤྲང་རྒྱ་ལས་སྤྲང་པ་མེད། །ཅེས་ཟེར་བ་ལྟར་རྒྱག་ནག་གི་ཇ་ཁུར་བ་རྣམས་བོད་ཀྱི་ས་མཚམས་དར་རྩེ་མདོར་འབྱོར་སྐབས། སྤྱིར་དེ་དག་ཉམ་ཆུ་སྤྲང་པོ་ཡིན་པ་དང༌།
</p>
    </div>
    </div>

      <div class="row">
  <div class="large-12 columns comments">
    <p><font size="2" color="grey"><em>Off-topic, blatantly inflammatory, inappropriate or vapid comments may be removed by the moderator. Repeat offenders will be banned. Let’s add value to the conversation. Thank you. </em></font></p></div></div>
    